<!doctype html>
<html lang="el">
<head>
<meta http-equiv="Content-Type" content="text/html; charset=utf-8" />
<link href="../style/base.css" rel="stylesheet" type="text/css" />
<script src="../script/tips.js"></script>
<title>SENTENTIAE SEXTI :: Sententiae Sexti :: TLG 1666 001</title>
</head>
<body>
<table>
<tr><td class="Card" colspan="3">
<p class=CaTi><a class=CanonTLG href="..\indices\indexA.htm">TLG</a> <a class=CaIx href="1666.htm">1666</a> 001&nbsp;:: <strong><a class=CaCo href="1666.htm"><em>SENTENTIAE SEXTI</em></a></strong>&nbsp;:: <strong>Sententiae Sexti</strong></p>
<p class="AuthorInfo"><a class=CaCo href="1666.htm"><em>SENTENTIAE SEXTI</em></a> <a class="CanonEpi">Gnom.</a><br />(<a class="CanonDat">A.D. 2/3</a>)</p><p class="WorkInfo"><strong>Sententiae Sexti</strong></p><p class="EditionInfo"><a class=CaE>Source: Chadwick, H. (ed.), <em>The sentences of Sextus</em>. Cambridge: Cambridge University Press, 1959: 12–72.</a></p><p class="CitationStyle">Citation: Sententia&nbsp;&mdash; (line)</p>
<tr><td class=qS colspan=3> <tr><td><h2>t</h2><td><a class=T>ΣΕΞΤΟΥ ΓΝΩΜΑΙ</a><td class=K rowspan=16><tr><td><h2>1</h2><td>Πιστὸς ἄνθρωπος ἐκλεκτός ἐστιν ἄνθρωπος.<tr><td><h2>2</h2><td>ἐκλεκτὸς ἄνθρωπος ἄνθρωπός ἐστι θεοῦ.<tr><td><h2>3</h2><td>θεοῦ ἄνθρωπος ὁ ἄξιος θεοῦ.<tr><td><h2>4</h2><td>θεοῦ ἄξιος ὁ μηδὲν ἀνάξιον θεοῦ πράττων.<tr><td><h2>5</h2><td>ἐπιτηδεύων οὖν πιστὸς εἶναι μηδὲν ἀνάξιον θεοῦ πράξῃς.<tr><td><h2>6</h2><td>ὀλιγόπιστος ἐν πίστει ἄπιστος.<tr><td><h2>7a</h2><td>πιστὸς ἐν δοκιμῇ πίστεως θεὸς ἐν ἀνθρώπου σώματι [ζῶντι].<tr><td><h2>7b</h2><td>ἄπιστος ἐν πίστει νεκρὸς ἄνθρωπος ἐν σώματι ζῶντι.<tr><td><h2>8</h2><td>πιστὸς ἀληθείᾳ ὁ ἀναμάρτητος.<tr><td><h2>9</h2><td>μέχρι καὶ τῶν ἐλαχίστων ἀκριβῶς βίου.<tr><td><h2>10</h2><td>οὐ γὰρ μικρὸν ἐν βίῳ τὸ παρὰ μικρόν.<tr><td><h2>11</h2><td>πᾶν ἁμάρτημα ἀσέβημα ἡγοῦ.<tr><td><h2>12</h2><td>οὐκ ὀφθαλμὸς οὐδὲ χεὶρ ἁμαρτάνει οὐδέ τι τῶν ὁμοίων, 
ἀλλ’ ὁ κακῶς χρώμενος χειρὶ καὶ ὀφθαλμῷ.<tr><td><h2>13</h2><td>πᾶν μέλος τοῦ σώματος ἀναπεῖθόν σε μὴ σωφρονεῖν ῥῖψον· 
ἄμεινον γὰρ χωρὶς τοῦ μέλους ζῆν σωφρόνως ἢ μετὰ τοῦ 
μέλους ὀλεθρίως.<tr><td><h2>14</h2><td>ἀθανάτους σοι νόμιζε παρὰ τῇ κρίσει καὶ τὰς τιμὰς ἔσεσθαι 
καὶ τὰς τιμωρίας.<tr><td><h2>15</h2><td>ὁπόσα τοῦ κόσμου ἔχεις, κἂν ἀφέληταί σού τις, μὴ ἀγανάκτει.<td class=G rowspan=18><tr><td><h2>16</h2><td>σεαυτὸν ἐπιλήψιμον μὴ πάρεχε τῷ κόσμῳ.<tr><td><h2>17</h2><td>χωρὶς τῆς ἐλευθερίας πάντα ἀφαιρουμένῳ σε τῷ πέλας 
ὕπεικε.<tr><td><h2>18</h2><td>σοφὸς ἀκτήμων ὅμοιος θεῷ.<tr><td><h2>19</h2><td>τοῖς κοσμικοῖς πράγμασιν εἰς αὐτὰ τὰ ἀναγκαῖα χρῶ.<tr><td><h2>20</h2><td>τὰ μὲν τοῦ κόσμου τῷ κόσμῳ, τὰ δὲ τοῦ θεοῦ τῷ θεῷ 
ἀκριβῶς ἀποδίδου.<tr><td><h2>21</h2><td>τὴν ψυχήν σου νόμιζε παραθήκην ἔχειν παρὰ θεοῦ.<tr><td><h2>22</h2><td>ὅτε λέγεις περὶ θεοῦ, κρίνῃ ὑπὸ θεοῦ.<tr><td><h2>23</h2><td>ἄριστον ἡγοῦ καθαρμὸν τὸ μηδένα ἀδικεῖν.<tr><td><h2>24</h2><td>ψυχὴ καθαίρεται λόγῳ θεοῦ ὑπὸ σοφοῦ.<tr><td><h2>25</h2><td>ἀναίσθητον οὐσίαν μὴ πεισθῇς εἶναί ποτε θεοῦ.<tr><td><h2>26</h2><td>ὁ θεὸς καθὸ νοῦς ἐστιν αὐτοκίνητος, κατ’ αὐτὸ τοῦτο καὶ 
ὑφέστηκεν.<tr><td><h2>27</h2><td>θεοῦ μέγεθος οὐκ ἂν ἐξεύροις πτεροῖς πετόμενος.<tr><td><h2>28</h2><td>θεοῦ ὄνομα μὴ ζήτει, οὐ γὰρ εὑρήσεις· πᾶν τὸ ὀνομαζόμενον 
ὀνομάζεται ὑπὸ τοῦ κρείττονος, ἵνα τὸ μὲν καλῇ, τὸ δὲ 
ὑπακούῃ· τίς οὖν ὁ ὀνομάσας θεόν; θεὸς οὐκ ὄνομα θεοῦ, 
ἀλλὰ δόξα περὶ θεοῦ.<tr><td><h2>29</h2><td>μηθὲν οὖν ἐν θεῷ ὃ μὴ ἔστι ζήτει.<tr><td><h2>30</h2><td>θεὸς αὐγὴ σοφὴ τοῦ ἐναντίου ἀνεπίδεκτος.<tr><td><h2>31</h2><td>ὁ θεὸς ὅσα ἐποίησεν, ὑπὲρ ἀνθρώπων αὐτὰ ἐποίησεν.<tr><td rowspan=2><h2>32</h2><td>ἄγγελος ὑπηρέτης θεοῦ πρὸς ἄνθρωπον, οὐ γὰρ δὴ πρὸς 
οὐδένα ἄλλον· τιμιώτερον οὖν ἄνθρωπος ἀγγέλου παρὰ<tr><td>θεῷ.<td class=G rowspan=17><tr><td><h2>33</h2><td>τὸ μὲν πρῶτον εὐεργετοῦν ὁ θεός, τὸ δὲ δεύτερον εὐεργε‐ 
τούμενον ἄνθρωπος.<tr><td><h2>34</h2><td>βίου τοιγαροῦν ὡς ὢν μετὰ θεόν.<tr><td><h2>35</h2><td>ἐκλεκτὸς ὢν ἔχεις τι ἐν τῇ συστάσει σου ὁποῖον θεός· χρῶ 
οὖν τῇ συστάσει σου ὡς ἱερῷ θεοῦ.<tr><td><h2>36</h2><td>ἐξουσίαν πιστῷ ὁ θεὸς δίδωσι τὴν κατὰ θεόν· καθαρὰν 
οὖν δίδωσι καὶ ἀναμάρτητον.<tr><td><h2>37</h2><td>αἰδείσθω σου τὸν βίον ὁ κόσμος.<tr><td><h2>38</h2><td>μηδενὶ σεαυτὸν ἐπιλήψιμον δίδου.<tr><td><h2>39</h2><td>κακῶς ζῶντα μετὰ τὴν ἀπαλλαγὴν τοῦ σώματος εὐθύνει 
κακὸς δαίμων μέχρις οὗ καὶ τὸν ἔσχατον κοδράντην ἀπο‐ 
λάβῃ.<tr><td><h2>40</h2><td>μακάριος ἀνήρ, οὗ τῆς ψυχῆς οὐδεὶς ἐπιλήψεται εἰς θεὸν 
πορευομένης.<tr><td><h2>41</h2><td>ὃ ἂν τιμήσῃς ὑπὲρ πάντα, ἐκεῖνό σου κυριεύσει.<tr><td><h2>42</h2><td>τίμα τὸ ἄριστον, ἵνα καὶ ἄρχῃ ὑπὸ τοῦ ἀρίστου.<tr><td><h2>43</h2><td>ἀρχόμενος ὑπὸ τοῦ ἀρίστου αὐτὸς ἄρξεις ὧν ἂν προαιρῇ.<tr><td><h2>44</h2><td>τιμὴ μεγίστη θεῷ θεοῦ γνῶσις καὶ ὁμοίωμα.<tr><td><h2>45</h2><td>ὅμοιον μὲν οὐδὲν θεῷ, προσφιλέστατον δὲ τὸ εἰς δύναμιν 
ἐξομοιούμενον.<tr><td><h2>46a</h2><td>ἱερὸν ἅγιον θεοῦ διάνοια εὐσεβοῦς.<tr><td><h2>46b</h2><td>ἄριστον θυσιαστήριον θεῷ καρδία καθαρὰ καὶ ἀναμάρ‐ 
τητος.<tr><td rowspan=2><h2>47</h2><td>θυσία θεῷ μόνη καὶ προσηνὴς ἡ ἀνθρώποις εὐεργεσία διὰ<tr><td>θεόν.<td class=G rowspan=15><tr><td><h2>48</h2><td>ἄνθρωπος κεχαρισμένα θεῷ πράττει ὁ ζῶν εἰς δύναμιν κατὰ 
θεόν.<tr><td><h2>49</h2><td>ὁ μὲν θεὸς οὐδενὸς δεῖται, ὁ δὲ πιστὸς μόνου θεοῦ.<tr><td><h2>50</h2><td>ζηλοῖ τὸν οὐδενὸς δεόμενον ὁ τῶν ὀλίγων ἀναγκαίως 
δεόμενος.<tr><td><h2>51</h2><td>ἄσκει μέγας μὲν εἶναι παρὰ θεῷ, παρὰ δὲ ἀνθρώποις ἀν‐ 
επίφθονος.<tr><td><h2>52</h2><td>χρηστὸς ὢν εἰς τοὺς δεομένους μέγας ἂν εἴης παρὰ θεῷ.<tr><td><h2>53</h2><td>ἀνδρὸς σοφοῦ ζῶντος μὲν ὀλίγος ὁ λόγος παρὰ ἀνθρώποις, 
τελευτήσαντος δὲ τὸ κλέος ᾄδεται.<tr><td><h2>54</h2><td>τὸν χρόνον ὃν ἂν μὴ νοήσῃς τὸν θεόν, τοῦτον νόμιζέ σοι 
ἀπολωλέναι.<tr><td><h2>55</h2><td>τὸ μὲν σῶμά σου μόνον ἐπιδημείτω τῇ γῇ, 
ἡ δὲ ψυχὴ ἀεὶ ἔστω παρὰ θεῷ.<tr><td><h2>56</h2><td>νόει τὰ καλά, ἵνα καὶ πράττῃς τὰ καλά.<tr><td><h2>57a</h2><td>ἔννοια ἀνθρώπου θεὸν οὐ λανθάνει.<tr><td><h2>57b</h2><td>ἔστω σου ἡ διάνοια καθαρὰ κακοῦ παντός.<tr><td><h2>58</h2><td>ἄξιος ἔσο τοῦ ἀξιώσαντός σε εἰπεῖν υἱὸν καὶ πρᾶττε πάντα 
ὡς υἱὸς θεοῦ.<tr><td><h2>59</h2><td>θεὸν πατέρα καλῶν ἐν οἷς πράττεις τούτου μέμνησο.<tr><td rowspan=2><h2>60</h2><td>ἁγνὸς ἀνὴρ καὶ ἀναμάρτητος ἐξουσίαν ἔχει παρὰ θεῷ ὡς<tr><td>υἱὸς θεοῦ.<td class=G rowspan=24><tr><td><h2>61</h2><td>ἀγαθὴ διάνοια χῶρος θεοῦ.<tr><td><h2>62</h2><td>κακὴ διάνοια χῶρός ἐστιν κακῶν.<tr><td><h2>63</h2><td>τὸν ἀδικοῦντα τοῦ ἀδικεῖν ἀπαλλάττων κολάζοις ἂν κατὰ 
θεόν.<tr><td><h2>64</h2><td>ἄσκει μὴ τὸ δοκεῖν ἀλλὰ τὸ εἶναι δίκαιος· τὸ δοκεῖν γὰρ 
ἕκαστον τοῦ εἶναι ἀφαιρεῖται.<tr><td><h2>65</h2><td>τίμα τὸ δίκαιον δι’ αὐτό.<tr><td><h2>66</h2><td>οὐκ ἂν λάθοις θεὸν πράττων ἄδικα, οὐδὲ γὰρ διανοού‐ 
μενος.<tr><td><h2>67</h2><td>σώφρων ἀνὴρ ἁγνὸς παρὰ τῷ θεῷ.<tr><td><h2>68</h2><td>ἀκολασίαν φεῦγε.<tr><td><h2>69</h2><td>εὐλογιστίαν ἄσκει.<tr><td><h2>70</h2><td>κράτει τῶν ἡδονῶν.<tr><td><h2>71a</h2><td>νίκα τὸ σῶμα ἐν παντί.<tr><td><h2>71b</h2><td>ἐκ φιληδονίας ἀκολασίαν οὐκ ἐκφεύξῃ.<tr><td><h2>72</h2><td>φιληδόνου ὁ θεὸς οὐκ ἀκούει.<tr><td><h2>73</h2><td>τρυφῆς πέρας ὄλεθρος.<tr><td><h2>74</h2><td>ὁ λόγος σου τῶν ὁρμῶν σου προηγείσθω.<tr><td><h2>75a</h2><td>δεινότατόν ἐστιν πάθεσι δουλεύειν.<tr><td><h2>75b</h2><td>ὅσα πάθη ψυχῆς, τοσοῦτοι δεσπόται.<tr><td><h2>76</h2><td>φιλοχρηματία φιλοσωματίας ἔλεγχος.<tr><td><h2>77</h2><td>κτῶ τὰ τῆς ψυχῆς ὡς βέβαια.<tr><td><h2>78</h2><td>ἀποτάττου τοῖς τοῦ σώματος, ἐφ’ ὅσον δυνατὸς εἶ.<tr><td><h2>79</h2><td>μόνον οἰκεῖον ἡγοῦ τὸ ἀγαθόν.<tr><td><h2>80</h2><td>ὁποῖος θέλεις εὐχόμενος εἶναι, ἀεὶ ἔσο.<tr><td rowspan=2><h2>81</h2><td>ὅταν τὰ κάλλιστα τῶν κτημάτων εὐλόγως εἰς βόρβορον<tr><td>ῥίψῃς, τότε καθαρὸς ὢν αἰτοῦ τι παρὰ τοῦ θεοῦ.<td class=G rowspan=19><tr><td><h2>82a</h2><td>ὁποῖος θέλεις εἶναι παρὰ θεῷ, ἤδη ἔσο.<tr><td><h2>82b</h2><td>τῶν τοῦ κόσμου μεταδιδοὺς καταφρόνει.<tr><td><h2>82c</h2><td>μέμνησο ὢν μετὰ θεόν.<tr><td><h2>82d</h2><td>ψυχὴ ἀνθρώπου θεοσεβοῦς θεὸς ἐν σώματι.<tr><td><h2>82e</h2><td>μιαίνει τὸν θεὸν ὁ κακῶς νοῶν τὸν θεόν.<tr><td><h2>83</h2><td>γλῶσσα βλάσφημος διανοίας ἔλεγχος κακῆς.<tr><td><h2>84</h2><td>γλῶσσαν εὔφημον κέκτησο, μάλιστα δὲ περὶ θεοῦ.<tr><td><h2>85</h2><td>κακῶς μὲν ποιῆσαι θεὸν δυνατὸς οὐδείς, ἀσεβέστατος δὲ ὁ 
βλασφημῶν· δυνατὸς γὰρ ὢν κἂν ἐποίησεν.<tr><td><h2>86a</h2><td>κρηπὶς εὐσεβείας ἐγκράτεια.<tr><td><h2>86b</h2><td>τέλος εὐσεβείας φιλία πρὸς θεόν.<tr><td><h2>87</h2><td>χρῶ τῷ εὐσεβεῖ ὡς σαυτῷ.<tr><td><h2>88</h2><td>εὔχου σοι γενέσθαι μὴ ἃ βούλει, ἀλλ’ ἃ δεῖ καὶ συμφέρει.<tr><td><h2>89</h2><td>ὡς θέλεις χρήσασθαί σοι τοὺς πέλας, καὶ σὺ χρῶ αὐτοῖς.<tr><td><h2>90</h2><td>ἃ ψέγεις, μηδὲ ποίει.<tr><td><h2>91a</h2><td>μηδείς σε πειθέτω ποιεῖν τι παρὰ τὸ βέλτιον.<tr><td><h2>91b</h2><td>ἃ δέδοταί σοι, κἂν ἀφέληταί σού τις, μὴ ἀγανάκτει.<tr><td><h2>92</h2><td>ἃ δίδωσιν ὁ θεός, οὐδεὶς ἀφαιρεῖται.<tr><td rowspan=2><h2>93</h2><td>σκέπτου πρὸ τοῦ πράττειν καὶ ἃ πράττεις ἐξέταζε, ἵνα<tr><td>μηδὲν ποιῇς ὃ μὴ δεῖ.<td class=G rowspan=22><tr><td><h2>94</h2><td>ὃ πράττων οὐκ ἂν θέλοις εἰδέναι τὸν θεόν, τοῦτο μὴ πράξῃς.<tr><td><h2>95a</h2><td>πρὸ παντὸς οὗ πράττεις νόει τὸν θεόν.<tr><td><h2>95b</h2><td>φῶς σου τῶν πράξεων προηγείσθω.<tr><td><h2>96</h2><td>μεγίστη ἀσέβεια εἰς θεὸν ἀνθρώπου κάκωσις.<tr><td><h2>97</h2><td>ψυχὴ φωτίζεται ἐννοίᾳ θεοῦ.<tr><td><h2>98</h2><td>αὐτάρκειαν ἄσκει.<tr><td><h2>99</h2><td>τῶν ἀτόπων μὴ ὀρέγου.<tr><td><h2>100</h2><td>τῶν καλῶν ἐκπόνει τὰ αἴτια.<tr><td><h2>101</h2><td>τὰ τοῦ σώματος μὴ ἀγάπα.<tr><td><h2>102</h2><td>ἀκάθαρτον ἄνθρωπον ποιεῖ πρᾶξις αἰσχρά.<tr><td><h2>103</h2><td>καθαίρει ψυχὴν ἀνοήτου δόξης ἔλεγχος.<tr><td><h2>104</h2><td>ὁ θεὸς ἀνθρώπων καλῶν πράξεων ἡγεμών ἐστιν.<tr><td><h2>105</h2><td>μηδένα ἐχθρὸν ἡγοῦ.<tr><td><h2>106a</h2><td>ἀγάπα τὸ ὁμόφυλον.<tr><td><h2>106b</h2><td>ἀγάπα τὸν θεὸν καὶ πρὸ τῆς ψυχῆς σου.<tr><td><h2>107</h2><td>οὐ χαλεπὸν ἁμαρτωλοὺς ἐπὶ τὸ αὐτὸ γενέσθαι μὴ ἁμαρ‐ 
τάνοντας.<tr><td><h2>108a</h2><td>τροφαὶ πολλαὶ ἁγνείαν ἐμποδίζουσιν.<tr><td><h2>108b</h2><td>ἀκρασία σιτίων ἀκάθαρτον ποιεῖ.<tr><td><h2>109</h2><td>ἐμψύχων ἁπάντων χρῆσις μὲν ἀδιάφορον, ἀποχὴ δὲ λογι‐ 
κώτερον.<tr><td><h2>110</h2><td>οὐ τὰ εἰσιόντα διὰ τοῦ στόματος σιτία καὶ ποτὰ μιαίνει 
τὸν ἄνθρωπον, ἀλλὰ τὰ ἀπὸ κακοῦ ἤθους ἐξιόντα.<tr><td><h2>111</h2><td>ὃ ἂν 〈ἡδονῇ〉 ἡττώμενος σιτίον προσφέρῃ μιαίνει σε.<tr><td><h2>112</h2><td>πλήθει ἀρέσκειν μὴ ἐπιτήδευε.<td class=G rowspan=21><tr><td><h2>113</h2><td>παντὸς οὗ καλῶς πράττεις αἴτιον ἡγοῦ τὸν θεόν.<tr><td><h2>114</h2><td>κακῶν θεὸς ἀναίτιος.<tr><td><h2>115</h2><td>μὴ πλέον κτῶ ὧν τὸ σῶμα ἐπιζητεῖ.<tr><td><h2>116</h2><td>ψυχὴν χρυσὸς οὐ ῥύεται κακῶν.<tr><td><h2>117</h2><td>οὐ γέγονας ἐντρυφήσων τῇ τοῦ θεοῦ παρασκευῇ.<tr><td><h2>118</h2><td>κτῶ ἃ μηδείς σου ἀφαιρεῖται.<tr><td><h2>119</h2><td>φέρε τὰ ἀναγκαῖα ὡς ἀναγκαῖα.<tr><td><h2>120</h2><td>μεγαλοψυχίαν ἄσκει.<tr><td><h2>121a</h2><td>ὧν καταφρονῶν ἐπαινῇ εὐλόγως, τούτων μὴ περιέχου.<tr><td><h2>121b</h2><td>ἐφ’ οἷς εὐλόγως μεγαλοφρονεῖς, ταῦτα κέκτησο.<tr><td><h2>122</h2><td>εὔχου τῷ θεῷ τὰ ἄξια τοῦ θεοῦ.<tr><td><h2>123</h2><td>τὸν ἐν σοὶ λόγον τοῦ βίου σου νόμον ποίει.<tr><td><h2>124</h2><td>αἰτοῦ παρὰ θεοῦ ἃ μὴ λάβοις ἂν παρὰ ἀνθρώπου.<tr><td><h2>125</h2><td>ὧν ἡγεμόνες οἱ πόνοι, ταῦτά σοι εὔχου γενέσθαι μετὰ 
τοὺς πόνους.<tr><td><h2>126</h2><td>εὐχὴ ῥᾳθύμου μάταιος λόγος.<tr><td><h2>127</h2><td>ὧν τοῦ σώματος ἀπαλλαγεὶς οὐ δεήσῃ, καταφρόνει.<tr><td><h2>128</h2><td>ὃ κτησάμενος οὐ καθέξεις, μὴ αἰτοῦ παρὰ θεοῦ.<tr><td><h2>129</h2><td>ἔθιζε τὴν ψυχήν σου μετὰ θεὸν ἐφ’ ἑαυτῇ μεγαλοφρονεῖν.<tr><td><h2>130</h2><td>μηθὲν ὧν ἀφαιρήσεταί σε κακὸς ἀνὴρ τίμα.<tr><td><h2>131</h2><td>μόνον ἀγαθὸν ἡγοῦ τὸ πρέπον θεῷ.<tr><td><h2>132</h2><td>τὸ ἄξιον θεοῦ καὶ ἀνδρὸς ἀγαθοῦ.<td class=G rowspan=20><tr><td><h2>133</h2><td>ὃ οὐ συμβάλλεται πρὸς εὐδαιμονίαν θεῷ, οὐδὲ ἀνθρώπῳ.<tr><td><h2>134</h2><td>ταῦτα θέλε ἃ θέλοι ἂν καὶ ὁ θεός.<tr><td><h2>135</h2><td>υἱὸς θεοῦ ὁ ταῦτα μόνα τιμῶν ἃ καὶ ὁ θεός.<tr><td><h2>136</h2><td>ἐφ’ ὅσον ποθεῖ τὸ σῶμα, ἡ ψυχὴ τὸν θεὸν ἀγνοεῖ.<tr><td><h2>137</h2><td>ὄρεξις κτήσεως ἀρχὴ πλεονεξίας.<tr><td><h2>138</h2><td>ἐκ φιλαυτίας ἀδικία φύεται.<tr><td><h2>139a</h2><td>ὀλίγα πέφυκεν τῇ ψυχῇ τὸ σῶμα ἐνοχλεῖν.<tr><td><h2>139b</h2><td>φιληδονία ποιεῖ σώμα ἀφόρητον.<tr><td><h2>140</h2><td>πᾶν τὸ πλέον ἀνθρώπῳ πολέμιον.<tr><td><h2>141</h2><td>φιλῶν ἃ μὴ δεῖ οὐ φιλήσεις ἃ δεῖ.<tr><td><h2>142</h2><td>σπουδάζοντά σε περὶ τὰ μὴ καλὰ λήσεται τὰ καλά.<tr><td><h2>143</h2><td>σοφοῦ διάνοια ἀεὶ παρὰ θεῷ.<tr><td><h2>144</h2><td>σοφοῦ διανοίᾳ θεὸς ἐνοικεῖ.<tr><td><h2>145</h2><td>σοφὸς ὀλίγοις γινώσκεται.<tr><td><h2>146</h2><td>ἀπλήρωτος ἐπιθυμία, διὰ τοῦτο καὶ ἄπορος.<tr><td><h2>147</h2><td>τὸ σοφὸν ἀεὶ ἑαυτῷ ὅμοιον.<tr><td><h2>148</h2><td>αὔταρκες πρὸς εὐδαιμονίαν θεοῦ γνῶσις καὶ ὁμοίωμα.<tr><td><h2>149</h2><td>κακοὶ κολακευόμενοι κακίους γίνονται.<tr><td><h2>150</h2><td>ἀφόρητον γίνεται κακία ἐπαινουμένη.<tr><td><h2>151</h2><td>ἡ γλῶσσά σου τῷ νοΐ σου ἑπέσθω.<td class=G rowspan=23><tr><td><h2>152</h2><td>αἱρετώτερον λίθον εἰκῇ βάλλειν ἢ λόγον.<tr><td><h2>153</h2><td>σκέπτου πρὸ τοῦ λέγειν ἵνα μὴ λέγῃς ἃ μὴ δεῖ.<tr><td><h2>154</h2><td>ῥήματα ἄνευ νοῦ ψόφος.<tr><td><h2>155</h2><td>πολυλογία οὐκ ἐκφεύγει ἁμαρτίαν.<tr><td><h2>156</h2><td>βραχυλογίᾳ σοφία παρακολουθεῖ.<tr><td><h2>157</h2><td>μακρολογία σημεῖον ἀμαθίας.<tr><td><h2>158</h2><td>τὸ ἀληθὲς ἀγάπα.<tr><td><h2>159</h2><td>τῷ ψεύδει χρῶ ὡς φαρμάκῳ.<tr><td><h2>160</h2><td>καιρὸς τῶν λόγων σου προηγείσθω.<tr><td><h2>161</h2><td>λέγε ὅτε σιγᾶν οὐ καθήκει.<tr><td><h2>162a</h2><td>περὶ ὧν οὐκ οἶδας σιώπα.<tr><td><h2>162b</h2><td>περὶ ὧν οἶδας, ὅτε δεῖ λέγε.<tr><td><h2>163a</h2><td>λόγος παρὰ καιρὸν διανοίας ἔλεγχος κακῆς.<tr><td><h2>163b</h2><td>ὁπότε δεῖ πράττειν, λόγῳ μὴ χρῶ.<tr><td><h2>164a</h2><td>ἐν συλλόγῳ πρῶτος λέγειν μὴ ἐπιτήδευε.<tr><td><h2>164b</h2><td>ἡ αὐτὴ ἐπιστήμη ἐστὶ τοῦ λέγειν καὶ τοῦ σιωπᾶν.<tr><td><h2>165a</h2><td>ἄμεινον ἡττᾶσθαι τἀληθῆ λέγοντα τοῦ περιγενέσθαι μετὰ 
ἀπάτης.<tr><td><h2>165b</h2><td>ὁ νικῶν τῷ ἀπατᾶν νικᾶται ἐν ἤθει.<tr><td><h2>165c</h2><td>μάρτυρες κακῶν γίνονται λόγοι ψευδεῖς.<tr><td><h2>165d</h2><td>μεγάλη περίστασις ᾗ πρέπει ψεῦδος.<tr><td><h2>165e</h2><td>ὁπότε ἁμαρτάνων εἶ τἀληθῆ λέγων, ἀναγκαίως τότε 
ψευδῆ λέγων οὐχ ἁμαρτήσεις.<tr><td><h2>165f</h2><td>μηδένα ἀπάτα, μάλιστα τὸν συμβουλίας δεόμενον.<tr><td><h2>165g</h2><td>μετὰ πλειόνων λέγων μᾶλλον ὄψει τὰ συμφέροντα.<td class=G rowspan=19><tr><td><h2>166</h2><td>πίστις ἁπασῶν καλῶν πράξεων ἡγεμών ἐστιν.<tr><td><h2>167</h2><td>σοφία ψυχὴν ὁδηγεῖ πρὸς θεόν.<tr><td><h2>168</h2><td>οὐδὲν οἰκειότερον σοφίᾳ ἀληθείας.<tr><td><h2>169</h2><td>οὐ δυνατὸν τὴν αὐτὴν φύσιν πιστήν τε εἶναι καὶ φιλοψευδῆ.<tr><td><h2>170</h2><td>δειλῇ καὶ ἀνελευθέρῳ φύσει πίστις οὐκ ἂν μετείη.<tr><td><h2>171a</h2><td>τὸ λέγειν ἃ δεῖ τοῦ ἀκούειν πιστὸς ὢν μὴ προτίμα.<tr><td><h2>171b</h2><td>ἐν πιστοῖς ὢν μᾶλλον ἄκουε ἤπερ λέγε.<tr><td><h2>172</h2><td>φιλήδονος ἀνὴρ ἄχρηστος ἐν παντί.<tr><td><h2>173</h2><td>ἀνεύθυνος ὢν λόγοις μὴ χρῶ περὶ θεοῦ.<tr><td><h2>174</h2><td>τὰ τῶν ἀγνοούντων ἁμαρτήματα τῶν διδαξάντων αὐτοὺς 
ὀνείδη.<tr><td><h2>175</h2><td>νεκροὶ παρὰ θεῷ δι’ οὓς τὸ ὄνομα τοῦ θεοῦ λοιδορεῖται.<tr><td><h2>176</h2><td>σοφὸς ἀνὴρ εὐεργέτης μετὰ θεόν.<tr><td><h2>177</h2><td>τοὺς λόγους σου ὁ βίος βεβαιούτω παρὰ τοῖς ἀκούουσιν.<tr><td><h2>178</h2><td>ὃ μὴ δεῖ ποιεῖν, μηδ’ ὑπονοοῦ ποιεῖν.<tr><td><h2>179</h2><td>ἃ μὴ θέλεις παθεῖν, μηδὲ ποίει.<tr><td><h2>180</h2><td>ἃ ποιεῖν αἰσχρόν, καὶ προστάττειν ἑτέρῳ αἰσχρόν.<tr><td><h2>181</h2><td>μέχρι καὶ τοῦ νοῦ καθάρευε τῶν ἁμαρτημάτων.<tr><td><h2>182</h2><td>ἄρχων ἀνθρώπων μέμνησο ἄρχεσθαι παρὰ θεοῦ.<tr><td><h2>183</h2><td>ὁ κρίνων ἄνθρωπον κρίνεται ὑπὸ τοῦ θεοῦ.<td class=G rowspan=23><tr><td><h2>184</h2><td>μείζων ὁ κίνδυνος δικαζομένου δικαστῇ.<tr><td><h2>185</h2><td>ἅπασι μᾶλλον ἢ λόγῳ βλάπτε ἄνθρωπον.<tr><td><h2>186</h2><td>δυνατὸν ἀπατῆσαι λόγῳ ἄνθρωπον, θεὸν μέντοι ἀδύνατον.<tr><td><h2>187</h2><td>οὐ χαλεπὸν ἐπίστασθαι καὶ ἐν λόγῳ νενικῆσθαι.<tr><td><h2>188</h2><td>κακοδοξίας αἰτιώτατον ἡ ἐν πίστει φιλοδοξία.<tr><td><h2>189</h2><td>τίμα τὸ πιστὸς εἶναι διὰ τοῦ εἶναι.<tr><td><h2>190</h2><td>σέβου σοφὸν ἄνδρα ὡς εἰκόνα θεοῦ ζῶσαν.<tr><td><h2>191</h2><td>σοφὸς ἀνὴρ καὶ γυμνὸς ὢν δοκείτω σοι σοφὸς εἶναι.<tr><td><h2>192</h2><td>διὰ τὸ πολλὰ ἔχειν χρήματα 〈μὴ〉 τιμήσῃς μηδένα.<tr><td><h2>193</h2><td>χαλεπόν ἐστιν πλουτοῦντα σωθῆναι.<tr><td><h2>194</h2><td>ψέγειν ἄνδρα σοφὸν καὶ θεὸν ἴσον ἁμάρτημα.<tr><td><h2>195</h2><td>λόγον χειρίζων περὶ θεοῦ παραθήκην σοι δεδόσθαι νόμιζε 
τὰς ψυχὰς τῶν ἀκουόντων.<tr><td><h2>196</h2><td>οὐκ ἔστιν βιῶναι καλῶς μὴ πεπιστευκότα γνησίως.<tr><td><h2>197</h2><td>μόνον τὸ καλὸν ἀγαθὸν ἡγοῦ καὶ καλὸν μόνον τὸ πρέπον 
θεῷ.<tr><td><h2>198</h2><td>ποίει μεγάλα μὴ μεγάλα ὑπισχνούμενος.<tr><td><h2>199</h2><td>οὐ γενήσῃ σοφὸς οἰόμενος εἶναι πρὸ τοῦ εἶναι.<tr><td><h2>200</h2><td>μεγάλη περίστασις πιστὸν ἄνδρα δείκνυσι.<tr><td><h2>201</h2><td>τέλος ἡγοῦ βίου τὸ ζῆν κατὰ θεόν.<tr><td><h2>202</h2><td>μηδὲν ἡγοῦ κακόν, ὃ μή ἐστιν αἰσχρόν.<tr><td><h2>203</h2><td>κόρου πέρας ὕβρις, ὕβρεως δὲ ὄλεθρος.<tr><td><h2>204</h2><td>οὐκ ἀναβήσεται πάθος ἐπὶ καρδίαν πιστοῦ.<tr><td><h2>205</h2><td>πᾶν πάθος ψυχῆς λόγῳ πολέμιον.<tr><td><h2>206</h2><td>ὃ ἂν πράξῃς ἐν πάθει ὤν, μετανοήσεις.<td class=G rowspan=21><tr><td><h2>207</h2><td>πάθη νοσημάτων ἀρχαί.<tr><td><h2>208a</h2><td>κακία νόσος ψυχῆς.<tr><td><h2>208b</h2><td>ἀδικία ψυχῆς θάνατος.<tr><td><h2>209</h2><td>τότε δόκει πιστὸς εἶναι, ὅταν τῶν τῆς ψυχῆς παθῶν ἀπαλ‐ 
λαγῇς.<tr><td><h2>210a</h2><td>ἀνθρώποις χρῶ τοῖς ἅπασιν ὡς κοινὸς ἀνθρώπων εὐεργέτης.<tr><td><h2>210b</h2><td>ὡς θέλεις χρήσασθαί σοι τοὺς πέλας, καὶ σὺ χρῶ αὐτοῖς.<tr><td><h2>211</h2><td>ἀνθρώποις κακῶς χρώμενος σεαυτῷ κακῶς χρήσῃ.<tr><td><h2>212</h2><td>οὐδένα κακῶς ποιήσει ὁ πιστός.<tr><td><h2>213</h2><td>εὔχου τοὺς ἐχθροὺς δύνασθαι εὐεργετεῖν.<tr><td><h2>214</h2><td>φαύλοις φαίνεται ἄχρηστος σοφὸς ἀνήρ.<tr><td><h2>215</h2><td>οὐκ ἄνευ θεοῦ καλῶς ζήσεις.<tr><td><h2>216</h2><td>ὑπὲρ τοῦ κατὰ θεὸν ζῆν πάντα ὑπόμενε.<tr><td><h2>217</h2><td>εὐχῆς οὐκ ἀκούει θεὸς τοῦ ἀνθρώπων δεομένων οὐκ 
ἀκούοντος.<tr><td><h2>218</h2><td>φιλόσοφος φιλοσόφῳ δῶρον παρὰ θεοῦ.<tr><td><h2>219</h2><td>τιμῶν φιλόσοφον τιμήσεις σεαυτόν.<tr><td><h2>220</h2><td>πιστὸς ὢν ἴσθι.<tr><td><h2>221</h2><td>ὅταν υἱόν σε λέγῃ τις, μέμνησο τίνος σε λέγει υἱόν.<tr><td><h2>222</h2><td>θεὸν πατέρα καλῶν ἐν οἷς πράττεις τούτου μέμνησο.<tr><td><h2>223</h2><td>τὰ ῥήματά σου [τὰ πιστὰ] πολλῆς εὐσεβείας μεστὰ ἔστω.<tr><td><h2>224</h2><td>ἐν οἷς πράττεις πρὸ ὀφθαλμῶν ἔχε τὸν θεόν.<tr><td><h2>225</h2><td>δεινόν ἐστιν θεὸν πατέρα ὁμολογοῦντα πρᾶξαί τι ἄσχημον.<td class=G rowspan=16><tr><td><h2>226</h2><td>σοφὸν ὁ μὴ φιλῶν, οὐδὲ ἑαυτόν.<tr><td><h2>227</h2><td>μηθὲν ἴδιον κτῆμα νομιζέσθω φιλοσόφῳ.<tr><td><h2>228</h2><td>ὧν κοινὸς ὁ θεὸς καὶ ταῦτα ὡς πατήρ, τούτων μὴ κοινὰ 
εἶναι τὰ κτήματα οὐκ εὐσεβές.<tr><td><h2>229</h2><td>ἀχαριστεῖ θεῷ ὁ μὴ περὶ πολλοῦ ποιούμενος φιλόσοφον.<tr><td><h2>230a</h2><td>γάμον γὰρ δίδωσίν σοι παραιτεῖσθαι ἵνα ζήσῃς ὡς πάρ‐ 
εδρος θεῷ.<tr><td><h2>230b</h2><td>γάμει καὶ παιδοποιοῦ χαλεπὸν εἰδὼς ἑκάτερον· εἰ δὲ 
καθάπερ εἰδὼς πόλεμον ὅτι χαλεπὸν ἀνδρίζοιο, καὶ γάμει 
καὶ παιδοποιοῦ.<tr><td><h2>231</h2><td>μοιχὸς τῆς ἑαυτοῦ γυναικὸς πᾶς ὁ ἀκόλαστος.<tr><td><h2>232</h2><td>μηδὲν ἕνεκα ψιλῆς ἡδονῆς ποίει.<tr><td><h2>233</h2><td>ἴσθι μοιχὸς εἶναι κἂν νοήσῃς μοιχεῦσαι· καὶ περὶ παντὸς 
ἁμαρτήματος ὁ αὐτὸς ἔστω σοι λόγος.<tr><td><h2>234</h2><td>πιστὸν εἰπὼν σεαυτὸν ὡμολόγησας μηδὲ ἁμαρτεῖν θεῷ.<tr><td><h2>235</h2><td>πιστῇ γυναικὶ κόσμος σωφροσύνη νομιζέσθω.<tr><td><h2>236</h2><td>ἀνὴρ γυναῖκα ἀποπέμπων ὁμολογεῖ μηδὲ γυναικὸς ἄρχειν 
δύνασθαι.<tr><td><h2>237</h2><td>γυνὴ σώφρων ἀνδρὸς εὔκλεια.<tr><td><h2>238</h2><td>αἰδούμενος γαμετὴν αἰδουμένην ἕξεις.<tr><td><h2>239</h2><td>ὁ τῶν πιστῶν γάμος ἀγὼν ἔστω περὶ ἐγκρατείας.<tr><td><h2>240</h2><td>ὡς ἂν γαστρὸς ἄρξῃς, καὶ ἀφροδισίων ἄρξεις.<td class=G rowspan=20><tr><td><h2>241</h2><td>φυλάττου τὸν παρὰ τῶν ἀπίστων ἔπαινον.<tr><td><h2>242</h2><td>ἃ προῖκα λαμβάνεις παρὰ θεοῦ, καὶ δίδου προῖκα.<tr><td><h2>243</h2><td>πλῆθος πιστῶν οὐκ ἂν ἐξεύροις· σπάνιον γὰρ τὸ ἀγαθόν.<tr><td><h2>244</h2><td>σοφὸν τίμα μετὰ θεόν.<tr><td><h2>245</h2><td>ἐλεγχόμενος ἵνα γένῃ σοφὸς χάριν ἴσθι τοῖς ἐλέγχουσιν.<tr><td><h2>246</h2><td>ὁ τὸν σοφὸν οὐ δυνάμενος φέρειν τὸ ἀγαθὸν οὐ δύναται 
φέρειν.<tr><td><h2>247</h2><td>πιστὸς εἶναι θέλων μάλιστα μὲν μὴ ἁμάρτῃς, εἰ δέ τι, μὴ 
δισσῶς τὸ αὐτό.<tr><td><h2>248</h2><td>ὃ μή ἐστι μάθημα θεοῦ ἄξιον, μὴ μάθῃς.<tr><td><h2>249</h2><td>πολυμαθία περιεργία ψυχῆς νομιζέσθω.<tr><td><h2>250</h2><td>ὁ τὰ τοῦ θεοῦ ἀξίως εἰδὼς σοφὸς ἀνήρ.<tr><td><h2>251</h2><td>χωρὶς μαθήματος οὐκ ἔσῃ θεοφιλής· ἐκείνου περιέχου ὡς 
ἀναγκαίου.<tr><td><h2>252</h2><td>φείδεται χρόνου σοφὸς ἀνήρ.<tr><td><h2>253a</h2><td>παρρησίαν ἄγε μετὰ αἰδοῦς.<tr><td><h2>253b</h2><td>ἔστιν σοφοῦ καὶ ὕπνος ἐγκράτεια.<tr><td><h2>254</h2><td>ἀνιάτω σε μᾶλλον τέκνα κακῶς ζῶντα τοῦ μὴ ζῆν.<tr><td><h2>255</h2><td>τὸ γὰρ ζῆν μὲν οὐκ ἐφ’ ἡμῖν, καλῶς δὲ ζῆν καὶ ἐφ’ ἡμῖν.<tr><td><h2>256</h2><td>τέκνα μὴ πιστὰ οὐ τέκνα.<tr><td><h2>257</h2><td>πιστὸς ἀνὴρ εὐχαρίστως φέρει τέκνων ἀποβολήν.<tr><td><h2>258</h2><td>μὴ κρίνῃς φιλόσοφον ᾧ μὴ πάντα πιστεύεις.<tr><td><h2>259</h2><td>διαβολὰς κατὰ φιλοσόφου μὴ παραδέχου.<td class=G rowspan=18><tr><td><h2>260</h2><td>ἐπιτήδευε κοινὸς ἀνθρώποις εὐεργέτης εἶναι.<tr><td><h2>261</h2><td>ἀπευκτὸν ἡγοῦ καὶ τὸ δικαίως τινὰ κολάζειν.<tr><td><h2>262</h2><td>μετ’ εὐθυμίας εἰ θέλεις ζῆν, μὴ πολλὰ πρᾶττε· πολυπραγ‐ 
μονῶν γὰρ κακοπραγμονῶν ἔσῃ.<tr><td><h2>263</h2><td>ὃ μὴ κατέθου, μηδ’ ἀνέλῃς, οὐ γὰρ κατὰ τὸν αὐτάρκη 
πολιτεύῃ.<tr><td><h2>264a</h2><td>ἀφεὶς ἃ κέκτησαι ἀκολούθει τῷ ὀρθῷ λόγῳ.<tr><td><h2>264b</h2><td>ἐλεύθερος ἔσῃ ἀπὸ πάντων δουλεύων θεῷ.<tr><td><h2>265</h2><td>ἀπαλλάττου τροφῆς ἔτι θέλων.<tr><td><h2>266</h2><td>τροφῆς παντὶ κοινώνει.<tr><td><h2>267</h2><td>ὑπὲρ τοῦ πτωχὸν τραφῆναι καὶ νηστεῦσαι καλόν.<tr><td><h2>268</h2><td>ποτόν σοι πᾶν ἡδὺ ἔστω.<tr><td><h2>269</h2><td>μέθην δὲ ὁμοίως μανίᾳ φυλάττου.<tr><td><h2>270</h2><td>ἄνθρωπος γαστρὸς ἡττώμενος ὅμοιος θηρίῳ.<tr><td><h2>271</h2><td>οὐδὲν φύεται ἐκ σαρκὸς ἀγαθόν.<tr><td><h2>272</h2><td>αἰσχρᾶς ἡδονῆς τὸ μὲν ἡδὺ ταχέως ἄπεισιν, τὸ δὲ ὄνειδος 
παραμένει.<tr><td><h2>273</h2><td>ἀνθρώπους ἴδοις ἂν ὑπὲρ τοῦ τὸ λοιπὸν τοῦ σώματος 
ἔχειν ἐρρωμένον ἀποκόπτοντας ἑαυτῶν καὶ ῥίπτοντας 
μέλη· πόσῳ βέλτιον ὑπὲρ τοῦ σωφρονεῖν;<tr><td><h2>274a</h2><td>μεγάλην νόμιζε παιδείαν τὸ ἄρχειν σώματος·<tr><td><h2>274b</h2><td>οὐ γὰρ παύσει ἐπιθυμίαν κτημάτων ἡ χρημάτων κτῆσις.<tr><td><h2>275</h2><td>φιλόσοφον οὐδέν ἐστιν ὃ τῆς ἐλευθερίας ἀφαιρεῖται.<td class=G rowspan=20><tr><td><h2>276</h2><td>ἡδονὰς ἡγοῦ τὰς ἀναγκαίας ὡς ἀναγκαίας.<tr><td><h2>277</h2><td>τὰ ἀγαθὰ μὲν ἔχειν πάντες εὔχονται, κτῶνται δὲ οἱ γνησίως 
τοῦ θείου λόγου μετέχοντες.<tr><td><h2>278</h2><td>φιλόσοφος ὢν σεμνὸς ἔσο μᾶλλον ἢ φιλοσκώπτης.<tr><td><h2>279</h2><td>σπάνιόν σου ἔστω σκῶμμα καὶ τὸ εὔκαιρον.<tr><td><h2>280a</h2><td>ἄμετρος γέλως σημεῖον ἀπροσεξίας.<tr><td><h2>280b</h2><td>σεαυτῷ διαχεῖσθαι πέρα τοῦ μειδιᾶν μὴ ἐπιτρέψῃς.<tr><td><h2>281</h2><td>σπουδῇ πλείονι ἢ διαχύσει χρῶ.<tr><td><h2>282</h2><td>ἀγὼν ὁ βίος ἔστω σοι περὶ τοῦ σεμνοῦ.<tr><td><h2>283</h2><td>ἄριστον μὲν τὸ μὴ ἁμαρτεῖν, ἁμαρτάνοντα δὲ γινώσκειν 
ἄμεινον ἢ ἀγνοεῖν.<tr><td><h2>284</h2><td>ἀλαζὼν φιλόσοφος οὐκ ἔστιν.<tr><td><h2>285</h2><td>μεγάλην σοφίαν νόμιζε δι’ ἧς δυνήσῃ φέρειν ἀγνοούντων 
ἀπαιδευσίαν.<tr><td><h2>286</h2><td>αἰσχρὸν ἡγοῦ λόγον ἔχων διὰ στόμα ἐπαινεῖσθαι.<tr><td><h2>287</h2><td>σοφῶν ψυχαὶ ἀκόρεστοι θεοσεβείας.<tr><td><h2>288</h2><td>ἀρχόμενος ἀπὸ θεοῦ πρᾶττε ὃ ἂν πράττῃς.<tr><td><h2>289</h2><td>συνεχέστερον νόει τὸν θεὸν ἢ ἀνάπνει.<tr><td><h2>290</h2><td>ἃ μαθόντα δεῖ ποιεῖν, ἄνευ τοῦ μαθεῖν μὴ ἐπιχείρει.<tr><td><h2>291</h2><td>σαρκὸς μὴ ἔρα.<tr><td><h2>292</h2><td>ψυχῆς ἀγαθῆς ἔρα μετὰ θεόν.<tr><td><h2>293</h2><td>οἰκείων ὀργὰς δύνασθαι φέρειν κατὰ φιλόσοφον.<tr><td><h2>294</h2><td>πιστοῦ πλοῦτος ἐγκράτεια.<td class=G rowspan=18><tr><td><h2>295</h2><td>ὅπερ μεταδιδοὺς ἄλλοις αὐτὸς οὐχ ἕξεις, μὴ κρίνῃς ἀγαθὸν 
εἶναι.<tr><td><h2>296</h2><td>οὐδὲν ἀκοινώνητον ἀγαθόν.<tr><td><h2>297a</h2><td>μὴ νόμιζε μικρότερον ἁμάρτημα ἄλλο ἄλλου.<tr><td><h2>297b</h2><td>[πᾶν ἁμάρτημα ἀσέβημα ἡγοῦ.]<tr><td><h2>298</h2><td>ὡς ἐπὶ τοῖς κατορθώμασιν τιμᾶσθαι θέλεις, καὶ ἐπὶ τοῖς 
ἁμαρτήμασιν ψεγόμενος ἀνέχου.<tr><td><h2>299</h2><td>ὧν τῶν ἐπαίνων καταφρονεῖς, καὶ τῶν ψόγων ὑπερόρα.<tr><td><h2>300</h2><td>θησαυρὸν κατατίθεσθαι μὲν οὐ φιλάνθρωπον, ἀναιρεῖσθαι 
δὲ οὐ κατὰ φιλόσοφον.<tr><td><h2>301</h2><td>ὅσα πονεῖς διὰ τὸ σῶμα, καὶ διὰ τὴν ψυχὴν πονέσας σοφὸς 
ἂν εἴης.<tr><td><h2>302</h2><td>σοφὸν οὐδέν ἐστιν ὃ βλάπτει.<tr><td><h2>303</h2><td>ὧν ἂν πράττῃς θεὸν ἐπικαλοῦ μάρτυρα.<tr><td><h2>304</h2><td>ὁ θεὸς ἀνθρώπων βεβαιοῖ καλὰς πράξεις.<tr><td><h2>305</h2><td>κακῶν πράξεων κακὸς δαίμων ἡγεμών ἐστιν.<tr><td><h2>306</h2><td>οὐκ ἀναγκάσεις σοφὸν πρᾶξαι ὃ μὴ βούλεται μᾶλλον ἤπερ 
θεόν.<tr><td><h2>307</h2><td>σοφὸς ἀνὴρ θεὸν ἀνθρώποις συνιστᾷ.<tr><td><h2>308</h2><td>ὁ θεὸς τῶν ἰδίων ἔργων μέγιστον φρονεῖ ἐπὶ σοφῷ.<tr><td><h2>309</h2><td>οὐδὲν οὕτως ἐλεύθερον μετὰ θεὸν ὡς σοφὸς ἀνήρ.<tr><td><h2>310</h2><td>ὅσα θεοῦ κτήματα, καὶ σοφοῦ.<tr><td><h2>311</h2><td>κοινωνεῖ βασιλείας θεοῦ σοφὸς ἀνήρ.<td class=G rowspan=18><tr><td><h2>312</h2><td>κακὸς ἀνὴρ πρόνοιαν θεοῦ εἶναι οὐ θέλει.<tr><td><h2>313</h2><td>ψυχὴ κακὴ θεὸν φεύγει.<tr><td><h2>314</h2><td>πᾶν τὸ φαῦλον θεῷ πολέμιον.<tr><td><h2>315</h2><td>τὸ ἐν σοὶ φρονοῦν τοῦτο νόμιζε εἶναι ἄνθρωπον.<tr><td><h2>316</h2><td>ὅπου σου τὸ φρονοῦν, ἐκεῖ σου τὸ ἀγαθόν.<tr><td><h2>317</h2><td>ἀγαθὸν ἐν σαρκὶ μὴ ἐπιζήτει.<tr><td><h2>318</h2><td>ὃ μὴ βλάπτει ψυχήν, οὐδὲ ἄνθρωπον.<tr><td><h2>319</h2><td>φιλόσοφον ἄνθρωπον ὡς ὑπηρέτην θεοῦ τίμα μετὰ θεόν.<tr><td><h2>320</h2><td>τὸ σκήνωμα τῆς ψυχῆς σου βαρύνεσθαι μὲν ὑπερήφανον, 
ἀποθέσθαι δὲ πραέως ὁπότε χρὴ δύνασθαι μακάριον.<tr><td><h2>321</h2><td>θανάτου μὲν σαυτῷ παραίτιος μὴ γένῃ, τῷ δὲ ἀφαιρουμένῳ 
σε τοῦ σώματος μὴ ἀγανάκτει.<tr><td><h2>322</h2><td>σοφὸν ὁ τοῦ σώματος ἀφαιρούμενος τῇ ἑαυτοῦ κακίᾳ 
εὐεργετεῖ, λύεται γὰρ ὡς ἐκ δεσμῶν.<tr><td><h2>323</h2><td>ἄνθρωπον θανάτου φόβος λυπεῖ ἀπειρίᾳ ψυχῆς.<tr><td><h2>324</h2><td>σίδηρον ἀνδροφόνον ἄριστον μὲν ἦν μὴ γενέσθαι, γενό‐ 
μενον δὲ σοὶ μὴ νόμιζε εἶναι.<tr><td><h2>325</h2><td>οὐδεμία προσποίησις ἐπὶ πολὺν χρόνον λανθάνει, μάλιστα 
δὲ ἐν πίστει.<tr><td><h2>326a</h2><td>οἷον ἂν ᾖ σου τὸ ἦθος, τοιοῦτος ἔσται σου καὶ ὁ βίος.<tr><td><h2>326b</h2><td>ἦθος θεοσεβὲς ποιεῖ βίον μακάριον.<tr><td><h2>327</h2><td>ὁ βουλευόμενος κατ’ ἄλλου κακῶς, φθάνει κακῶς πάσχων.<tr><td><h2>328</h2><td>μή σε παύσῃ τοῦ εὐεργετεῖν ἀχάριστος ἄνθρωπος.<td class=G rowspan=19><tr><td><h2>329</h2><td>μηθὲν ὧν παραχρῆμα αἰτούμενος δῷς, πλείονος ἄξιον 
κρίνῃς τοῦ λαμβάνοντος.<tr><td><h2>330</h2><td>κάλλιστα οὐσίᾳ χρήσῃ τοῖς δεομένοις προθύμως μεταδι‐ 
δούς.<tr><td><h2>331</h2><td>ἀδελφὸν ἀγνωμονοῦντα πεῖθε μὴ ἀγνωμονεῖν καὶ ἀνιάτως 
ἔχοντα συντήρει.<tr><td><h2>332</h2><td>εὐγνωμοσύνῃ πάντας ἀνθρώπους νικᾶν ἀγωνίζου.<tr><td><h2>333</h2><td>νοῦν οὐ πρότερον ἕξεις πρὶν ἢ γνῷς οὐκ ἔχων.<tr><td><h2>334</h2><td>αὐτάρκειαν ἄσκει.<tr><td><h2>335</h2><td>τὰ μέλη τοῦ σώματος τοῖς οὐ χρωμένοις φορτία.<tr><td><h2>336</h2><td>ὑπηρετεῖν κρεῖττον ἑτέροις ἢ πρὸς ἄλλων ὑπηρετεῖσθαι.<tr><td><h2>337</h2><td>ὃν οὐκ ἀπαλλάττει ὁ θεὸς τοῦ σώματος μὴ βαρυνέσθω.<tr><td><h2>338</h2><td>δόγμα ἀκοινώνητον οὐ μόνον ἔχειν ἀλλὰ καὶ ἀκούειν 
χαλεπὸν ἡγοῦ.<tr><td><h2>339</h2><td>ὁ διδοὺς ὁτιοῦν μετ’ ὀνείδους ὑβρίζει.<tr><td><h2>340</h2><td>κηδόμενος ὀρφανῶν πατὴρ ἔσῃ πλειόνων τέκνων θεοφιλής.<tr><td><h2>341</h2><td>ᾧ ἂν ὑπουργήσῃς ἕνεκα δόξης, μισθοῦ ὑπούργησας.<tr><td><h2>342</h2><td>ἐάν τι δῷς ἐπὶ τὸ αὐτὸ γνωσθῆναι, οὐκ ἀνθρώπῳ δέδωκας, 
ἰδίᾳ δὲ ἡδονῇ.<tr><td><h2>343</h2><td>ὀργὴν πλήθους μὴ παρόξυνε.<tr><td><h2>344</h2><td>μάθε τοίνυν τί δεῖ ποιεῖν τὸν εὐδαιμονήσοντα.<tr><td><h2>345</h2><td>κρεῖττον ἀποθανεῖν λιμῷ ἢ διὰ γαστρὸς ἀκρασίαν ψυχὴν 
ἀμαυρῶσαι.<tr><td rowspan=2><h2>346</h2><td>ἐκμαγεῖον τὸ σῶμά σου νόμιζε τῆς ψυχῆς· καθαρὸν οὖν<tr><td>τήρει.<td class=G rowspan=19><tr><td><h2>347</h2><td>ὁποῖα δ’ ἂν ἐπιτηδεύσῃ ψυχὴ ἐνοικοῦσα τῷ σώματι, 
τοιαῦτα μαρτύρια ἔχουσα ἄπεισιν ἐπὶ τὴν κρίσιν.<tr><td><h2>348</h2><td>ἀκαθάρτου ψυχῆς ἀκάθαρτοι δαίμονες ἀντιποιοῦνται.<tr><td><h2>349</h2><td>πιστὴν ψυχὴν καὶ ἀγαθὴν ἐν ὁδῷ θεοῦ κακοὶ δαίμονες οὐκ 
ἐμποδίζουσιν.<tr><td><h2>350</h2><td>λόγου περὶ θεοῦ μὴ παντὶ κοινώνει.<tr><td><h2>351</h2><td>οὐκ ἀσφαλὲς ἀκούειν περὶ θεοῦ τοῖς ὑπὸ δόξης διεφθαρ‐ 
μένοις.<tr><td><h2>352</h2><td>περὶ θεοῦ καὶ τἀληθῆ λέγειν κίνδυνος οὐ μικρός.<tr><td><h2>353</h2><td>περὶ θεοῦ μηδὲν εἴπῃς μὴ μαθὼν παρὰ θεοῦ.<tr><td><h2>354</h2><td>ἀθέῳ δὲ περὶ θεοῦ μηδὲν εἴπῃς.<tr><td><h2>355</h2><td>περὶ θεοῦ λόγον ἀληθῆ ὡς θεὸν τίμα.<tr><td><h2>356</h2><td>μὴ καθαρεύων ἀνοσίων ἔργων μὴ φθέγξῃ περὶ θεοῦ λόγον.<tr><td><h2>357</h2><td>λόγος ἀληθὴς περὶ θεοῦ λόγος ἐστὶν θεοῦ.<tr><td><h2>358</h2><td>πεισθεὶς πρότερον θεοφιλὴς εἶναι πρὸς οὓς ἂν πεισθῇς 
λέγε περὶ θεοῦ.<tr><td><h2>359</h2><td>τὰ ἔργα σου θεοφιλῆ προηγείσθω παντὸς λόγου περὶ θεοῦ.<tr><td><h2>360</h2><td>ἐπὶ πλήθους λέγειν περὶ θεοῦ μὴ ἐπιτήδευε.<tr><td><h2>361</h2><td>λόγου περὶ θεοῦ φείδου μᾶλλον ἢ ψυχῆς.<tr><td><h2>362</h2><td>ψυχὴν αἱρετώτερον ἢ λόγον εἰκῆ προέσθαι περὶ θεοῦ.<tr><td><h2>363a</h2><td>θεοφιλοῦς ἀνδρὸς σώματος μὲν ἄρξεις, λόγου δὲ οὐ κυ‐ 
ριεύσεις.<tr><td rowspan=2><h2>363b</h2><td>σοφοῦ σώματος καὶ λέων ἄρχει, τούτου δὴ μόνου καὶ<tr><td>τύραννος.<td class=G rowspan=18><tr><td><h2>364</h2><td>ὑπὸ τυράννου γινομένης ἀπειλῆς τίνος εἶ τότε μάλιστα 
μέμνησο.<tr><td><h2>365</h2><td>λόγον οἶς οὐ θέμις ὁ λέγων περὶ θεοῦ προδότης θεοῦ 
νομιζέσθω.<tr><td><h2>366</h2><td>λόγον περὶ θεοῦ σιγᾶν ἄμεινον ἢ προπετῶς διαλέγεσθαι.<tr><td><h2>367</h2><td>ὁ λέγων ψευδῆ περὶ θεοῦ καταψεύδεται θεοῦ.<tr><td><h2>368</h2><td>ἄνθρωπος μηδὲν ἔχων λέγειν περὶ θεοῦ ἀληθὲς ἔρημός ἐστιν 
θεοῦ.<tr><td><h2>369</h2><td>θεὸν οὐκ ἔστιν γινώσκειν μὴ σεβόμενον.<tr><td><h2>370</h2><td>οὐκ ἔστιν ὅπως ἀδικῶν τις ἄνθρωπον σέβοι τὸν θεόν.<tr><td><h2>371</h2><td>κρηπὶς θεοσεβείας φιλανθρωπία.<tr><td><h2>372</h2><td>ὁ προνοῶν ἀνθρώπων εὐχόμενός τε ὑπὲρ πάντων οὗτος 
ἀληθείᾳ θεοῦ νομιζέσθω.<tr><td><h2>373</h2><td>θεοῦ μὲν ἴδιον τὸ σώζειν οὓς ἂν προαιρῆται.<tr><td><h2>374</h2><td>εὐσεβοῦς δὲ τὸ εὔχεσθαι θεῷ σώζειν.<tr><td><h2>375</h2><td>ὁπόταν εὐξαμένῳ σοι γένηται ὑπὸ τοῦ θεοῦ, τότε ἐξουσίαν 
ἔχειν ἡγοῦ παρὰ θεῷ.<tr><td><h2>376a</h2><td>ἄξιος ἄνθρωπος θεοῦ θεὸς ἐν ἀνθρώποις.<tr><td><h2>376b</h2><td>θεὸς καὶ υἱὸς θεοῦ τὸ μὲν ἄριστον, τὸ δὲ ἐγγυτάτω τοῦ 
ἀρίστου.<tr><td><h2>377</h2><td>ἀκτήμονα κρεῖττον ἢ ἀκοινώνητον εἶναι πολυκτήμονα.<tr><td><h2>378</h2><td>μὴ διδοὺς δεομένοις δυνατὸς ὢν οὐ λήψῃ δεόμενος παρὰ 
θεοῦ.<tr><td rowspan=2><h2>379</h2><td>τροφῆς δεομένῳ μεταδιδόντος ἐξ ὅλης ψυχῆς δόμα μέν τι<tr><td>βραχύ, προθυμία δὲ μεγάλη παρὰ θεῷ.<td class=G rowspan=19><tr><td><h2>380</h2><td>θεὸν οὐ νομίζοντος ὁ νομίζων καὶ οὐδὲν εἶναι πρὸς αὐτὸν 
ἡγούμενος οὐχ ἧττον ἄθεος.<tr><td><h2>381</h2><td>τιμᾷ θεὸν ἄριστα ὁ τὴν ἑαυτοῦ διάνοιαν ἐξομοιώσας θεῷ 
εἰς δύναμιν.<tr><td><h2>382</h2><td>θεὸς δεῖται μὲν οὐδαμῇ οὐδενός, χαίρει δὲ τοῖς μεταδιδοῦσι 
τοῖς δεομένοις.<tr><td><h2>383</h2><td>πιστῶν ὀλίγοι μὲν ἔστωσαν οἱ λόγοι, ἔργα δὲ πολλά.<tr><td><h2>384</h2><td>πιστὸς φιλομαθὴς ἐργάτης ἀληθείας.<tr><td><h2>385</h2><td>ἁρμόζου πρὸς τὰς περιστάσεις ἵνα εὐθυμῇς.<tr><td><h2>386</h2><td>μηδένα ἀδικῶν οὐδένα φοβηθήσῃ.<tr><td><h2>387</h2><td>τύραννος εὐδαιμονίαν οὐκ ἀφαιρεῖται.<tr><td><h2>388</h2><td>ὃ δεῖ ποιεῖν, ἑκὼν ποίει.<tr><td><h2>389a</h2><td>ὃ μὴ δεῖ ποιεῖν, μηδενὶ τρόπῳ ποίει.<tr><td><h2>389b</h2><td>πάντα μᾶλλον ἢ τὸ σοφὸς εἶναι ὑπισχνοῦ.<tr><td><h2>390</h2><td>οὗ καλῶς πράττεις τὴν αἰτίαν ἀνάφερε εἰς θεόν.<tr><td><h2>391</h2><td>οὐδεὶς σοφὸς ἀνὴρ κάτω που βλέπων εἰς γῆν καὶ τραπέζας.<tr><td><h2>392</h2><td>τὸν φιλόσοφον οὐ τὸν χρηματισμὸν ἐλευθεροῦν δεῖ, ἀλλὰ 
τὴν ψυχήν.<tr><td><h2>393</h2><td>ψεύδεσθαι φυλάττου· ἔστιν γὰρ ἀπατᾶν καὶ ἀπατᾶσθαι.<tr><td><h2>394</h2><td>τίς θεὸς γνῶθι· μάθε τὸ νοοῦν ἐν σοί.<tr><td><h2>395</h2><td>θεοῦ καλὸν ἔργον ἀγαθὸς ἄνθρωπος.<tr><td><h2>396</h2><td>ἄθλιοι δι’ οὓς ὁ λόγος ἀκούει κακῶς.<tr><td><h2>397</h2><td>ψυχὴν θάνατος οὐκ ἀπόλλυσιν ἀλλὰ κακὸς βίος.<td class=G rowspan=17><tr><td><h2>398</h2><td>πρὸς ὃ γέγονας εἰδὼς γνώσῃ σαυτόν.<tr><td><h2>399</h2><td>οὐκ ἔστιν κατὰ θεὸν ζῆν ἄνευ τοῦ σωφρόνως καὶ καλῶς καὶ 
δικαίως πράττειν.<tr><td><h2>400</h2><td>ἀνθρώπων ἀπίστων βίος ὄνειδος.<tr><td><h2>401</h2><td>μήποτε λάθῃς σαυτὸν ἀγενεῖ φύσει μεταδιδοὺς λόγου θεοῦ.<tr><td><h2>402</h2><td>ψυχὴν ἀπὸ γῆς πίστις ἀνάγει παρὰ θεόν.<tr><td><h2>403</h2><td>σοφοῦ ψυχῆς μέγεθος οὐκ ἂν ἐξεύροις μᾶλλον ἤπερ καὶ θεοῦ.<tr><td><h2>404</h2><td>ὅσα δίδωσιν ὁ θεὸς οὐδεὶς ἀφαιρεῖται.<tr><td><h2>405</h2><td>ὃ παρέχει κόσμος βεβαίως οὐ τηρεῖ.<tr><td><h2>406</h2><td>θεία σοφία ἡ τοῦ θεοῦ γνῶσις.<tr><td><h2>407</h2><td>ἀκαθάρτῳ ψυχῇ μὴ τόλμα λέγειν περὶ θεοῦ.<tr><td><h2>408</h2><td>ἀνδρὸς πεῖραν πρότερον ἔργων ἢ λόγων ποίει.<tr><td><h2>409</h2><td>τὰ ὦτά σου μὴ παντὶ πίστευε.<tr><td><h2>410</h2><td>οἴεσθαι μὲν περὶ θεοῦ εὐμαρές, λέγειν δὲ ἀληθὲς μόνῳ τῷ 
δικαίῳ συγκεχώρηται.<tr><td><h2>411</h2><td>μὴ βασανίσῃς σου τῇ ψυχῇ τὸ σῶμα μηδὲ τὴν ψυχήν σου 
βασανίσῃς ταῖς τοῦ σώματος ἡδοναῖς.<tr><td><h2>412</h2><td>ἔθιζε σεαυτὸν τῷ μὲν σώματι παρέχειν τὰ τοῦ σώματος 
σωφρόνως, τῇ δὲ ψυχῇ θεοσεβῶς.<tr><td><h2>413</h2><td>τρέφε σου τὴν μὲν ψυχὴν λόγῳ θείῳ, τὸ δὲ σῶμα σιτίοις 
λιτοῖς.<tr><td><h2>414</h2><td>χαίρειν ἔθιζέ σου τὴν ψυχὴν ἐφ’ οἷς καλὸν χαίρειν.<td class=G rowspan=21><tr><td><h2>415a</h2><td>ψυχὴ χαίρουσα ἐπὶ μικροῖς ἄτιμος παρὰ θεῷ.<tr><td><h2>415b</h2><td>σοφοῦ ψυχὴ ἀκούει θεοῦ.<tr><td><h2>416</h2><td>σοφοῦ ψυχὴ ἁρμόζεται πρὸς θεὸν ὑπὸ θεοῦ.<tr><td><h2>417</h2><td>σοφοῦ ψυχὴ ἀεὶ θεὸν ὁρᾷ.<tr><td><h2>418</h2><td>ψυχὴ σοφοῦ σύνεστιν ἀεὶ θεῷ.<tr><td><h2>419</h2><td>καρδία θεοφιλοῦς ἐν χειρὶ θεοῦ ἵδρυται.<tr><td><h2>420</h2><td>ψυχῆς ἄνοδος πρὸς θεὸν διὰ λόγου θεοῦ.<tr><td><h2>421</h2><td>σοφὸς ἕπεται θεῷ καὶ ὁ θεὸς ψυχῇ σοφοῦ.<tr><td><h2>422</h2><td>χαίρει τῷ ἀρχομένῳ τὸ ἄρχον, καὶ ὁ θεὸς οὖν σοφῷ χαίρει.<tr><td><h2>423</h2><td>ἀχώριστόν ἐστιν τοῦ ἀρχομένου τὸ ἄρχον, καὶ θεὸς οὖν 
τοῦ σοφοῦ προνοεῖ καὶ κήδεται.<tr><td><h2>424</h2><td>ἐπιτροπεύεται σοφὸς ἀνὴρ ὑπὸ θεοῦ, διὰ τοῦτο καὶ μα‐ 
κάριος.<tr><td><h2>425</h2><td>ψυχὴ σοφοῦ δοκιμάζεται διὰ σώματος ὑπὸ θεοῦ.<tr><td><h2>426</h2><td>οὐχ ἡ γλῶττα τοῦ σοφοῦ τιμία παρὰ θεῷ, ἀλλ’ ἡ φρόνησις.<tr><td><h2>427</h2><td>σοφὸς ἀνὴρ καὶ σιγῶν τὸν θεὸν τιμᾷ [εἰδὼς διὰ τίνα σιγᾷ].<tr><td><h2>428</h2><td>γαστρὸς καὶ τῶν ὑπὸ γαστέρα [ὁ] μὴ κρατῶν οὐδεὶς πιστός.<tr><td><h2>429</h2><td>ἄνθρωπος ἀκρατὴς μιαίνει τὸν θεόν.<tr><td><h2>430</h2><td>ἄνθρωπον θεοῦ γνῶσις βραχύλογον ποιεῖ.<tr><td><h2>431</h2><td>πολλοὺς λόγους περὶ θεοῦ ἀπειρία ποιεῖ.<tr><td><h2>432</h2><td>θεὸν ἄνθρωπος εἰδὼς οὐ πολλὰ κομπάζει.<tr><td rowspan=2><h2>433</h2><td>ἐκλεκτὸς ἄνθρωπος ποιεῖ μὲν πάντα κατὰ θεόν, εἶναι δὲ<tr><td>οὐχ ὑπισχνεῖται.<td class=G rowspan=19><tr><td><h2>434</h2><td><a class=La>***************</a><tr><td><h2>435</h2><td>ἄνθρωπος δὶς ἐμπιπλώμενος τροφῇ καὶ μηδέποτε μόνος 
κοιμώμενος νύκτωρ συνουσίας οὐ φεύγει.<tr><td><h2>436a</h2><td>εἱμαρμένη πιστὸν οὐ ποιεῖ.<tr><td><h2>436b</h2><td>εἱμαρμένη θεοῦ χάριτος οὐκ ἄρχει· εἰ δὲ μή, καὶ θεοῦ.<tr><td><h2>437</h2><td><a class=La>***************</a><tr><td><h2>438</h2><td>πιστὸς ἀνὴρ τρέφεται ἐγκρατείᾳ.<tr><td><h2>439</h2><td>γνῶθι ῥήματα καὶ κτίσματα θεοῦ καὶ τίμα κατ’ ἀξίαν τὸν 
θεόν.<tr><td><h2>440</h2><td><a class=La>***************</a><tr><td><h2>441</h2><td>ψυχὴ πιστὴ ἁγνὴ καὶ σοφὴ καὶ προφῆτις ἀληθείας θεοῦ.<tr><td><h2>442</h2><td>οὐκ ἀγαπήσεις κύριον τὸν θεὸν οὐκ ἔχων ἐν ἑαυτῷ οἷον ὁ 
θεὸς θέλει.<tr><td><h2>443</h2><td>φίλον ἡγοῦ τὸ ὅμοιον τῷ ὁμοίῳ.<tr><td><h2>444</h2><td>οὐκ ἀγαπῶν τὸν θεὸν οὐκ ἔσῃ παρὰ θεῷ.<tr><td><h2>445</h2><td>ἔθιζε σεαυτὸν ἀεὶ ἀφορᾶν πρὸς τὸν θεόν.<tr><td><h2>446</h2><td>ὁρῶν τὸν θεὸν ὄψῃ σεαυτόν.<tr><td><h2>447</h2><td>ὁρῶν τὸν θεὸν ποιήσεις τὸ ἐν σοὶ φρονοῦν ὁποῖον ὁ θεός.<tr><td><h2>448</h2><td>σέβου τὸ ἐν σοὶ καὶ ταῖς τοῦ σώματος ἐπιθυμίαις μὴ 
καθυβρίσῃς.<tr><td><h2>449</h2><td>ἀσπίλωτόν σου τὸ σῶμα τήρει ὡς ἔνδυμα τῆς ψυχῆς παρὰ 
θεοῦ, ὡς καὶ τὸν χιτῶνά σου τηρεῖς ἀσπίλωτον ἔνδυμα 
ὄντα τῆς σαρκός.<tr><td><h2>450</h2><td>σοφοῦ διάνοια θεοῦ ἔνοπτρον.<tr><td><h2>451</h2><td>ἀκολάστῳ ψυχῇ μὴ τόλμα λέγειν περὶ θεοῦ.<td class=G rowspan=16><tr><td><h2>452</h2><td>Ἀγωνιζόμενος ὑπὲρ οὗ ἀδίκως ἔπραξας δὶς ἀδική‐ 
σεις.<tr><td><h2>453</h2><td>ἄρχων μὲν ἐπιτήδευε πραῢς εἶναι, ἀρχόμενος δὲ 
μεγαλόφρων.<tr><td><h2>454</h2><td>βασιλεῖ συμβούλευε τὰ συμφέροντα τῇ ἀρχῇ.<tr><td><h2>455</h2><td>βασιλεῖ μὴ ἐπιχείρει συγγίνεσθαι μὴ δυνάμενος 
δυσωπεῖν βασιλέα.<tr><td><h2>456</h2><td>βασιλεῖ καλῶς χρώμενος ἄρξεις βασιλέως.<tr><td><h2>457</h2><td>βασιλέα φρόνησις οὐ διάδημα ποιεῖ.<tr><td><h2>458</h2><td>νοῦς ἐστι τὸ ἄρχον.<tr><td><h2>459</h2><td>ὁ βασιλεύων ἀνθρώπων καλῶς βασιλεύεται ὑπὸ θεοῦ.<tr><td><h2>460</h2><td>βασιλεῖ πιστὸς ὢν βασιλεὺς ἔσῃ.<tr><td><h2>461</h2><td>κυνικοῦ ἀνδρὸς ἄσκησις μὲν ἀγαθή, βίος δὲ οὐ 
προηγούμενος.<tr><td><h2>462</h2><td>κυνικοῦ μὴ τὸ σχῆμα ἀποδέχου ἀλλὰ τὴν μεγα‐ 
λοψυχίαν ζήλου.<tr><td><h2>463</h2><td>κυνικὸς ἀληθὴς βασιλεὺς ἀνεπίφθονος.<tr><td><h2>464</h2><td>κυνικὸς ἀληθὴς τὸν κόσμον οἶκον ἡγεῖται.<tr><td><h2>465</h2><td>ᾧ ἂν ἕλῃ βίῳ πρᾶττε τὰ ἀκόλουθα.<tr><td><h2>466</h2><td>πρὸς τὴν ἄκραν εὐδαιμονίαν αὐτάρκης ἀρετή.<tr><td><h2>467</h2><td>πλούσιον μόνον νόμιζε τὸν σοφόν.<td class=G rowspan=21><tr><td><h2>468</h2><td>ὧν ἀρετὴ αἰτία, τούτων οὐδενὶ φαῦλον πρόσεστιν.<tr><td><h2>469</h2><td>ὧν κακία αἰτία, τούτων καθαρεύσει σοφὸς ἀνήρ.<tr><td><h2>470</h2><td>τὰ καλὰ ποιεῖν μὲν καλόν, ὑπισχνεῖσθαι δὲ αὔθαδες.<tr><td><h2>471</h2><td>ἃ δεῖ πράττειν ἐν περιστάσει, μὴ πράξῃς προηγου‐ 
μένως.<tr><td><h2>472</h2><td>ὑπὲρ ὧν θέλεις ζῆν, ὑπὲρ τούτων καὶ ἀπόθανε.<tr><td><h2>473</h2><td>οὐχ ὁ θάνατος κακόν, ἀλλὰ τὸ μὴ δύνασθαι γεν‐ 
ναίως ἀποθανεῖν.<tr><td><h2>474</h2><td>μηδὲν τῶν μεταξὺ ἀρετῆς καὶ κακίας ἀγαθὸν ἡγοῦ.<tr><td><h2>475</h2><td>οὐδὲν κακόν, ὃ μὴ αἰσχρόν.<tr><td><h2>476</h2><td>ὀργὴ λογισμὸν ἐκπλήττει.<tr><td><h2>477</h2><td>ὁ φθονῶν ἑαυτὸν ζημιοῖ.<tr><td><h2>478</h2><td>ἀνθρώποις χρῶ ὡς κοινωνοῖς καὶ πολίταις θεοῦ.<tr><td><h2>479</h2><td>μᾶλλον τοῖς μὴ δυναμένοις σε ἀμείβεσθαι χαρίζου.<tr><td><h2>480</h2><td>οὐδεὶς ἂν γένοιτο εὔλογος, ὅπου λογισμὸς τοῦ ποιῆσαι 
αἰσχρόν.<tr><td><h2>481</h2><td>ἀρχὴ πατρίδος ἐπιμελείας ἀρίστη ἡ ἑαυτοῦ ἐπιμέ‐ 
λεια.<tr><td><h2>482</h2><td>μεγάλως εὐεργετεῖ πατρίδα ὁ σπουδάσας ἀγαθὸς 
εἶναι πολίτης.<tr><td><h2>483</h2><td>ἀναθημάτων ἄριστον ἐν πόλει πολιτῶν ἀνδραγαθία.<tr><td><h2>484</h2><td>πατρίδος εὐεργέτης ἀνὴρ σοφός.<tr><td><h2>485</h2><td>οὐ σῴζεται μέρος ἄνευ τοῦ ὅλου.<tr><td><h2>486</h2><td>ἄριστα τιμᾷ γονεῖς ὁ μάλιστα γονέων ἐπιμελούμενος.<tr><td><h2>487</h2><td>εὐχάριστος γονεῦσιν ἄνθρωπος θεοφιλής.<tr><td><h2>488</h2><td>θεραπεύει θεὸν ὁ θεραπεύων γονεῖς.<td class=G rowspan=19><tr><td><h2>489</h2><td>οὐκ ἔστιν εὐσεβέστερον ἀνάλωμα τοῦ εἰς γονεῖς.<tr><td><h2>490</h2><td>ὁποίους ἂν ἀξιοῖς σοι παῖδας εἶναι, τοιοῦτος ἔσο 
τοῖς γονεῦσι.<tr><td><h2>491</h2><td>ἀχάριστος γονεῦσιν ἄνθρωπος ἀσεβής.<tr><td><h2>492</h2><td>εὐχῆς οὐκ ἀκούει θεὸς γονέων οὐκ ἀκούοντος.<tr><td><h2>493</h2><td>γονέων ὀργὰς φέρειν εὐσεβές.<tr><td><h2>494</h2><td>γονέων πείθου μὲν μᾶλλον τῷ πατρί, θεράπευε δὲ 
τὴν μητέρα.<tr><td><h2>495</h2><td>γονεῦσιν ἀποπιμπλᾶσι τὸν θυμὸν καλὸν ὑπείκειν.<tr><td><h2>496</h2><td>ἀναγκαιότατον τὸ φιλάδελφον ἡγοῦ.<tr><td><h2>497</h2><td>αἱ μὲν ἄλλαι φιλίαι φθονοῦνται, ἀδελφὸς δὲ ἀδελφὸν 
εὐθύνεται μὴ φιλῶν.<tr><td><h2>498</h2><td>καλὸν ἀδελφῷ καὶ ζωῆς καὶ θανάτου ἰσομοιρεῖν.<tr><td><h2>499</h2><td>οὐδὲν οἰκειότερον σωφροσύνης γάμῳ.<tr><td><h2>500</h2><td>ὅρα τὴν γυναῖκα ὡς μέρος σεαυτοῦ.<tr><td><h2>501</h2><td>αἰδούμενος τὴν γαμετὴν σῴζεις [ἀνήρ].<tr><td><h2>502</h2><td>ἀνὴρ καὶ γυνὴ ἑνὸς ζῴου τελείου μέρη.<tr><td><h2>503</h2><td>τιμάτω μὲν ὁ ἀνὴρ τὴν γυναῖκα ὡς προστάτιν, ἡ γυνὴ 
δὲ τὸν ἄνδρα ὡς κηδεμόνα.<tr><td><h2>504</h2><td>μηδὲν κτῆμα ἔστω τοῦ ἀνδρός, ὃ μὴ καὶ τῆς γυναικός 
ἐστιν.<tr><td><h2>505</h2><td>ἁμαρτήματα γυναικῶν ἀνδρῶν ἀπαιδευσίαι.<tr><td><h2>506</h2><td>ἀνὴρ ἀρχέτω γυναικός, ἀλλὰ μὴ τυραννείτω.<tr><td><h2>507</h2><td>ἀνδρὸς ἀκρασία γυναῖκα ἀπόλλυσιν.<td class=G rowspan=20><tr><td><h2>508</h2><td>γυναικὸς ἄρχειν ἱκανὸς ὁ σώφρων ἀνήρ.<tr><td><h2>509</h2><td>οἱ δι’ ἡδονὴν παιδοποιούμενοι ὑβρίζουσι τὰς παιδο‐ 
ποιΐας.<tr><td><h2>510</h2><td>λαγνεία κόρου περίσσευμα.<tr><td><h2>511</h2><td>προὶξ πολλὴ τέκνα βελτίονα οὐ ποιεῖ.<tr><td><h2>512</h2><td>χαλεπώτερον πλουσιωτέρας ἄρξεις.<tr><td><h2>513</h2><td>γυνὴ φιλόκοσμος οὐ πιστή.<tr><td><h2>514</h2><td>γυνὴ τὸν ἑαυτῆς ἄνδρα νόμον ἡγείσθω τοῦ βίου.<tr><td><h2>515</h2><td>ὁ ἀνὴρ τὴν ἑαυτοῦ γυναῖκα πείθεσθαι αὑτῷ ποιείτω.<tr><td><h2>516</h2><td>ὁ ἐπιγαμῶν τέκνοις μὴ εὐδοκιμείτω.<tr><td><h2>517</h2><td>ὅταν ἀρκῇ τέκνοις, ἀρκοῦ καὶ ἀφροδισίοις.<tr><td><h2>518</h2><td>ὠμότατος τεκνοκτόνος ὁ τὰ μηδὲν ἠδικηκότα τέκνα 
ἀναιρῶν.<tr><td><h2>519</h2><td>τοῦς παῖδας τρέφε ὡς ὑπηρέτας θεοῦ ἐσομένους.<tr><td><h2>520</h2><td>εὔχου σοι μὴ γίνεσθαι τέκνα ἢ κακὰ γίνεσθαι.<tr><td><h2>521</h2><td>ὁποία ἂν ᾖ σου ἡ γυνή, τοιοῦτος ἔσται σου καὶ ὁ 
οἶκος.<tr><td><h2>522</h2><td>οὐ σεαυτῷ μόνῳ τέκνα γεννήσας μέμνησο ὅτι θνητὰ 
γεννᾷς.<tr><td><h2>523</h2><td>μὴ δυνάμενος φέρειν τέκνων ἀποβολὴν μὴ παιδο‐ 
ποιοῦ.<tr><td><h2>524</h2><td>φύσις μεγάλη ἐπιμελουμένη βελτίων γίνεται, ἀμελου‐ 
μένη δὲ χείρων.<tr><td><h2>525</h2><td>μεγάλη φύσις μεγάλης δεῖται καὶ τῆς ἐπιμελείας.<tr><td><h2>526</h2><td>μεγάλη φύσις ἡ πρὸς ἀρετὴν εὖ πεφυκυῖα.<tr><td><h2>527</h2><td>ἡ ἐπ’ ἄκρον εὐφυΐα σφαλερά.<td class=G rowspan=18><tr><td><h2>528</h2><td>ὁ κακῶς εὐφυΐᾳ χρησάμενος ἀχάριστος τῇ φύσει 
νομιζέσθω.<tr><td><h2>529</h2><td>ἀσφαλὴς φύσις μεγάλων οὔτε ἀγαθῶν οὔτε κακῶν 
αἰτία.<tr><td><h2>530</h2><td>χαλεπώτερον σοφιστοῦ εἰς τὸ διαφθεῖραι νέου ψυχὴν 
ὄχλος ἐπαινῶν.<tr><td><h2>531</h2><td>φυλάττου φαύλων ἐπαίνους.<tr><td><h2>532</h2><td>οὐδὲν ὤνιον μέγα ἀνάθημα.<tr><td><h2>533</h2><td>λόγος ὀρθὸς ὅμοιος θεῷ, διὰ τοῦτο καὶ ἄπρατος.<tr><td><h2>534</h2><td>ὁ τοῖς πολλοῖς πειρώμενος ἀρέσκειν πολλοῖς 
ὅμοιος.<tr><td><h2>535</h2><td>πλῆθος φιλοσόφων οὐκ ἂν ἐξεύροις.<tr><td><h2>536</h2><td>γονέων διδάσκαλοι μείζους εὐεργέται.<tr><td><h2>537</h2><td>ἐν παντὶ τοῦ δοκεῖν τὸ εἶναι λυσιτελέστερον.<tr><td><h2>538</h2><td>ὃν οὐκ οἶδας πῶς ποτ’ ἔχει παιδείας, τοῦτον μήποτε 
τολμήσῃς λέγειν εὐδαίμονα.<tr><td><h2>539</h2><td>οὐκ ἔστιν εὐγενῶς φιλοσοφεῖν πόνων μὴ καταφρονή‐ 
σαντα.<tr><td><h2>540</h2><td>παίδευε σαυτόν, εἶτα τοὺς ἄλλους.<tr><td><h2>541</h2><td>ἀνεύθυνος ὢν μὴ ἐπιχείρει νέων ἄρχειν.<tr><td><h2>542</h2><td>παιδευτικὸς ἀνὴρ οὗτος εὐεργέτης μετὰ θεόν.<tr><td><h2>543</h2><td>ἐλέγχων σεαυτὸν ὑπ’ ἄλλων οὐκ ἐλεγχθήσῃ.<tr><td><h2>544</h2><td>ἀνεξέταστος βίος οὐ βιωτὸς ἀνθρώπῳ.<tr><td><h2>545</h2><td>παιδευτικὸς θέλων εἶναι ἄσκει πραΰτητα.<td class=G rowspan=18><tr><td><h2>546</h2><td>ὁ βίος σου τοῖς παιδευομένοις ὑπόθεσις τῶν λόγων 
σου ἔστω.<tr><td><h2>547</h2><td>τῶν δογμάτων σου τὰ ἔργα ἀπόδειξις ἔστω.<tr><td><h2>548</h2><td>πλεονέκτει τῶν ἀρχομένων ἐν ἅπασι τοῖς πόνοις.<tr><td><h2>549</h2><td>αἰσχρὸν προστάττειν ἃ μὴ ποιεῖς.<tr><td><h2>550</h2><td>σαυτοῦ μὴ κρατῶν ἄλλων μὴ θέλε κρατεῖν.<tr><td><h2>551</h2><td>κάλλιστον ἐφόδιον πρὸς ἀρχὴν τὸ ἄρχειν ἑαυτοῦ.<tr><td><h2>552</h2><td>ἄρχε ἑκόντων.<tr><td><h2>553</h2><td>χαλεπώτερον εὐγενῶν νέων ἄρχειν ἢ λεόντων.<tr><td><h2>554</h2><td>ἐπιστάμενος ἄρχειν καὶ γυμνὸς ὢν ἄρξεις.<tr><td><h2>555</h2><td>ἐν παντὶ ἀρχικώτατος ὁ φρονιμώτατος.<tr><td><h2>556</h2><td>ἓν τὸ σοφώτατον ἐν τοῖς οὖσι καὶ ἄριστον· εἷς οὖν 
καὶ θεός.<tr><td><h2>557</h2><td>τὸ μοναρχοῦν δεύτερον εἶναι οὐ πέφυκε.<tr><td><h2>558</h2><td>μόνον αὐτῆς μονάδος ἐστὶν ὁ θεός.<tr><td><h2>559</h2><td>ὁ τοῦ θεοῦ νοῦς αὐτοκίνητος καὶ ἀεικίνητος.<tr><td><h2>560</h2><td>θεός ἐστιν οὐσία ἀΐδιος, μακάριος θεός, ἔστι τε πρὸ 
παντὸς χρόνου καὶ πάσης γενέσεως μακάριον.<tr><td><h2>561</h2><td>πηγὴ πάντων καλῶν ὁ θεός ἐστιν.<tr><td rowspan=2><h2>562</h2><td>ὁ θεὸς καθὸ νοῦς ἐστιν αὐτοκίνητος, κατ’ αὐτὸ δὴ<tr><td>τοῦτο καὶ ὑφέστηκεν.<td class=G rowspan=21><tr><td><h2>563</h2><td>ὁ τοῦ θεοῦ νοῦς ὁ πρὸ πάντων σοφός.<tr><td><h2>564</h2><td>τὸν αἵματος καὶ κνίσσης δεόμενον μὴ τόλμα λέγειν 
θεόν.<tr><td><h2>565</h2><td>θεοῦ γνώμῃ σῴζεται τὰ σύμπαντα, θεοῦ δυνάμει 
δυνατὰ πάντα.<tr><td><h2>566</h2><td>οὐσία θεοῦ δύναμις τῶν ὄντων τοῦ παθεῖν ἀνεπίδεκτος.<tr><td><h2>567</h2><td>ἀπειρία θεοῦ πλῆθος ἐποίησε θεῶν.<tr><td><h2>568</h2><td>βλὰξ ἄνθρωπος θεὸν ἀγνοῶν ξύλα καὶ λίθους τιμᾷ.<tr><td><h2>569</h2><td>ἀδικοῦντα μὲν λαθεῖν δυνατόν, πίστιν δὲ λαβεῖν 
ὑπὲρ τοῦ λαθεῖν ἀδύνατον.<tr><td><h2>570</h2><td>φυλάττου τὸν παρὰ τῶν ἀπίστων ἔπαινον.<tr><td><h2>571</h2><td>ἐπαινεθέντες πόσοι ἀπώλοντο.<tr><td><h2>572</h2><td>κρῖνε σεαυτὸν ὡς μηδὲν ἁμαρτεῖν καὶ οὐ μὴ κριθῇς.<tr><td><h2>573</h2><td>ἀγὼν ὁ βίος ἔστω σοι περὶ τοῦ σεμνοῦ.<tr><td><h2>574</h2><td>οὐκ ἔστιν ἅμα δουλεύειν ἡδονῇ καὶ θεῷ.<tr><td><h2>575</h2><td>κατ’ ἀξίαν δουλεύων ἄρξεις τῶν τοῦ θεοῦ.<tr><td><h2>576</h2><td>ὁποῖον ἂν ᾖ σου τὸ ἄρχον, τοιοῦτος ἔσῃ.<tr><td><h2>577</h2><td>γνῶθι θεόν, ἵνα γνῷς καὶ σαυτόν.<tr><td><h2>578</h2><td>τιμὴ μεγίστη θεῷ θεοῦ γνῶσις ἐν σιγῇ.<tr><td><h2>579</h2><td>ὁμοίωσις θεοῦ παντὸς τοὐναντίου ἀποφυγή.<tr><td><h2>580</h2><td>ἑαυτὸν αἰδοῦ μετὰ θεόν.<tr><td><h2>581</h2><td>εὐκαίρει τῷ θεῷ.<tr><td><h2>582</h2><td>δικαίου διανοίας θεὸς ἡγεμών ἐστιν.<tr><td><h2>583</h2><td>τιμῶν τὸν θεὸν τίμα ἃ καὶ ὁ θεός.<td class=G rowspan=16><tr><td><h2>584</h2><td>εὐχῆς οὐκ ἀκούει θεὸς σπουδαίως δεομένων οὐκ 
ἀκούοντος.<tr><td><h2>585</h2><td>σεαυτῷ δεῖ πίστιν ἐπιφέρειν μετὰ θεὸν λόγον θεοῦ.<tr><td><h2>586</h2><td>ὡς πρέπει λέγε περὶ θεοῦ.<tr><td><h2>587</h2><td>πιστὸς ἀνὴρ ἑνὶ λατρεύει τῷ ἐπὶ πᾶσι.<tr><td><h2>588</h2><td>γαστρὸς καὶ τῶν ὑπὸ γαστέρα μὴ κρατῶν οὐδὲ εἷς 
πιστός.<tr><td><h2>589</h2><td>σοφὸς ἀνὴρ καὶ σιγῶν θεὸν τιμᾷ.<tr><td><h2>590</h2><td>καθαρὰν τὴν ψυχὴν ἔχων ἀνοσίων ἔργων λέγε περὶ 
θεοῦ καὶ ἄκουε.<tr><td><h2>591</h2><td>ψυχὴν ἀγαθὴν καὶ πιστὴν ἐν ἐννοίαις θεοῦ οὖσαν 
κακοὶ δαίμονες οὐκ ἐμποδίζουσιν.<tr><td><h2>592</h2><td>φίλον ἡγοῦ τὸ ὅμοιον τῷ ὁμοίῳ.<tr><td><h2>593</h2><td>μόνον οἰκεῖον ἡγοῦ τὸ ἀγαθόν.<tr><td><h2>594</h2><td>μηδὲν ἴδιον κτῆμα νομιζέσθω φιλοσόφου.<tr><td><h2>595</h2><td>ἄριστον μὲν τὸ μὴ ἁμαρτάνειν, ἁμαρτόντα δὲ ἄμεινον 
μηνύειν ἢ κρύπτειν.<tr><td><h2>596</h2><td>νομιζέσθω σοι ἁμάρτημα εἶναι καὶ τὸ διανοηθῆναι 
ἁμαρτεῖν.<tr><td><h2>597</h2><td>πᾶν ὃ ἂν διανοηθῇς ὥστε ποιῆσαι, πεποίηκας αὐτὸ τῇ 
ψυχῇ.<tr><td><h2>598</h2><td>οὐκ ἐκφεύξῃ ἁμαρτίαν ἀναλώμασι.<tr><td><h2>599</h2><td>πολύθεος ἄνθρωπος ἄθεος.<td class=G rowspan=11><tr><td><h2>600</h2><td>ὧν ἂν ἐπιθυμήσῃς, τούτων νόμιζε δοῦλος εἶναι.<tr><td><h2>601</h2><td>αἰσχρὸν νόμιζε τὸ διανοηθῆναι τὸ αἰσχρόν.<tr><td><h2>602</h2><td>μὴ πλείονα κτῶ ὧν τὸ σῶμα ἐπιζητεῖ.<tr><td><h2>603</h2><td>οὐ γέγονας ἐντρυφήσων τῇ τοῦ κόσμου παρασκευῇ.<tr><td><h2>604</h2><td>ἄνθρωπος δουλεύων ἡδονῇ δουλεύει κακῷ δαίμονι.<tr><td><h2>605</h2><td>κακοὺς ἀνθρώπους μένει ὁπόσα οὐ προσδοκήσουσι.<tr><td><h2>606</h2><td>δικαιοσύνην ἔργῳ μᾶλλον ἢ λόγῳ ἄσκει.<tr><td><h2>607</h2><td>τὰ δίκαια ποίει καὶ πρὸς τοὺς ἀδικεῖν σε πειρωμένους.<tr><td><h2>608</h2><td>μηδένα ἀδικῶν οὐδένα φοβηθήσῃ.<tr><td><h2>609</h2><td>ὑπὸ τῶν πλησίον ἀνέχου ψευδόμενος.<tr><td><h2>610</h2><td>σπουδὴ πλειόνων ἐπιμεμφὴς γίνεται.<td class=G></table>
<script>
var IL = ["Line", "Sententia"];
document.body.onload=f();
</script>
</body>
</html>
